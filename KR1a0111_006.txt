# -*- mode: mandoku-view -*-
#+TITLE: 兒易內儀以
#+DATE: 2018-03-31 09:02:54.067870
#+PROPERTY: ID KR1a0111
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 卷六
<pb:KR1a0111_WYG_006-1a>¶
欽定四庫全書¶
兒易内儀以卷六¶
明倪元璐撰¶
豐¶
豐亨王假之勿憂宜日中　初九遇其配主雖旬无咎¶
徃有尚　六二豐其蔀日中見斗徃得疑疾有孚發若¶
吉　九三豐其沛日中見沫折其右肱无咎　九四豐¶
其蔀日中見斗遇其夷主吉　六五來章有慶譽吉
<pb:KR1a0111_WYG_006-1b>¶
上六豐其屋蔀其家闚其戸閴其无人三歲不覿凶¶
象曰雷電皆至豐君子以折獄致刑¶
儀曰折獄歸明致刑取斷斷必倚明猶雷資電察析疏周曲之曰折也故曰遇其配主雖旬无咎徃有尚威得明配雖片言弊獄挾旬致誅不咎其速惟功其敏也故曰豐其蔀日中見斗徃得疑疾有孚發若吉幽蔽難通心疑為病必取簡孚如覆斯發斯為吉也故曰豐其沛日中見沫折其右肱无
<pb:KR1a0111_WYG_006-2a>¶
咎障昏已甚審克為能敬慎刑書致詳閲實折肱猶言腕脱胥占再三慎之至也故曰豐其蔀日中見斗遇其夷主吉不得其情此爲疑獄罪疑惟輕以平爲主也故曰來章有慶譽吉蔽去章來猶書曰惟明克允以此得慶猶書曰屬于五極咸中有慶以此得譽猶書曰哲人惟刑無疆之辭是能化凶事為吉者也故曰豐其屋蔀其家闚其戸閴其无人三嵗不覿凶乗暗决殺昬蔽冺棼虐威窮戮
<pb:KR1a0111_WYG_006-2b>¶
靡有了遺沈寃不辜昭掲無日亦孔之哀是爲凶也當世闇昧毒民如此文王曰若夫時昌道亨有王者作民又何憂乎以其大明為照如日中天哀敬明清宜用折獄故曰亨王假之勿憂宜日中誠日之中何虞斗沫君子祥刑雷不如電電不如日也旅¶
旅小亨旅貞吉　初六旅𤨏𤨏斯其所取災　六二旅
<pb:KR1a0111_WYG_006-3a>¶
即次懷其資得童僕貞　九三旅焚其次䘮其童僕貞¶
厲　九四旅于處得其資斧我心不快　六五射雉一¶
矢亡終以譽命　上九鳥焚其巢旅人先笑後號咷䘮¶
牛于易凶¶
象曰山上有火旅君子以明慎用刑而不留獄¶
儀曰明慎用刑不留獄者得情曰明求詳曰慎言以是道權民罪有無輕重此附其屬貴以决速無滯如旅寄然初曰旅𤨏𤨏斯其所取灾此言罪小
<pb:KR1a0111_WYG_006-3b>¶
而刑輕其過𤨏𤨏取灾亦如之也二曰旅即次懷其資得童僕貞此言無罪解網還其固然居猶其居財猶其財人猶其人也三曰旅焚其次䘮其童僕貞厲此言以重罪蒙厲刑毁室取子法正而事凶也四曰旅于處得其資斧我心不快此書言金作贖刑者也曰于處者且止踟蹰也疑敕罰鍰鈞金取資然聖人以爲非其本意故心不快也五曰射雉一矢亡終以譽命此言賢者蒙辜而得雪也
<pb:KR1a0111_WYG_006-4a>¶
詩曰雉罹于羅射雉矢亡雉得脱矣罰不及善天人歸助令問休命宜有終也上曰鳥焚其巢旅人先笑後號咷䘮牛于易凶此言大罪服上刑也焚巢之象如曰瀦宫䘮牛之占抑云釁鼓大命莫救號咷慘哀凶之甚也凡此六者赦罰懲戮不一其等察麗觀中是為明慎蔽之曰旅即知不留取象于矢矢躍㨗急也彖曰旅小亨旅貞吉此言旅之宜獄也葢曰使獄如旅庶㡬小通又曰使獄如旅
<pb:KR1a0111_WYG_006-4b>¶
雖執之固而人猶以為吉此其詞哀意亦文王戒心羑里而泫然言之乎巽¶
巽小亨利有攸徃利見大人　初六進退利武人之貞¶
九二巽在牀下用史巫紛若吉旡咎九三頻巽吝六¶
四悔亡田獲三品　九五貞吉悔亡无不利无初有終¶
先庚三日後庚三日吉　上九巽在牀下䘮其資斧貞凶¶
象曰隨風巽君子以申命行事
<pb:KR1a0111_WYG_006-5a>¶
儀曰申命行事者命以明民申而致詳事以圖功行而致决其在初六曰進退利武人之貞進之退之是為申之非不果也謀盡而斷隨之盤庚三誥决于必遷英武之資巽以行貞也其在九二曰巽在牀下用史巫紛若吉亢詞威民莫之能聽巽牀卑謙以極其説如曰小子無良曰幼孫爽徳于是乎再誥三誥再誓三誓紛若巫史卒用耆功故吉无咎也其在三曰頻巽吝詩曰如匪行邁謀是用
<pb:KR1a0111_WYG_006-5b>¶
不得於道文告日出而政事無聞有巽無斷斯為吝也其在四曰悔亾田獲三品此為慮定後言故先之曰悔亾事之不厭繁稱者有如田獵所獲列品惟三義取分犁能無申命幸其致審于是乎祭祀饗燕之禮行焉以田槩凡者田為軍禮事大也其在五曰貞吉悔亾无不利无初有終先庚三日後庚三日此言其所命民者道必審正謀必趨吉措而行之必其无悔有利初艱終濟者也先庚三
<pb:KR1a0111_WYG_006-6a>¶
日言申命也後庚三日言行事也周謀于先告成于後無不吉也其在上九曰巽在牀下䘮其資斧貞凶二將施命巽牀鳴謙上徒巽牀命不得出即為選縮失資絀用弃斧廢功象曰正乎凶言理當取凶不為怪也由此觀之隨風之義其挹已也小其及物也亨順以執言健而决事知柔知剛通志成務龍徳正辭其惟聖人乎彖曰小亨利有攸徃利見大人
<pb:KR1a0111_WYG_006-6b>¶
兌¶
兌亨利貞　初九和兌吉　九二孚兌吉悔亾　六三¶
來兌凶　九四商兌未寧介疾有喜　九五孚于剝有¶
厲　上六引兌¶
象曰麗澤兌君子以朋友講習¶
儀曰朋友講習講者論説習者循持與我共聖賢之道者其朋友乎初曰和兌吉和猶言無戾無戾道亦無戾友如是則詖淫不作丁嚶可求故歸吉
<pb:KR1a0111_WYG_006-7a>¶
焉詩曰兄弟既翕和樂且躭此言非和不足為悦也二曰孚兑吉悔亡不信道不能悦道不信友何悦乎友信而悦之可與乆處道亦可與乆處友講習之功于是日益故吉而悔亡詩曰言笑晏晏信誓旦旦此言相悦之情必責信者也三曰來兌凶道之來就我者道之疑也友之來悦我者友之損也如此則廢學䘮朋故占曰凶詩曰終風且暴顧我則笑終風且霾惠然肯來此言悦非誠悦來亦
<pb:KR1a0111_WYG_006-7b>¶
不終來也四曰商兌未寧介疾有喜擇道取精執道取固初告必疑三復必喜講習之事也詩曰悠哉悠哉輾轉反側窈窕淑女鐘鼓樂之此言勤思以告不寧得朋而志喜也五曰孚于剝有厲信其害道者為道信其害我者為友雖藏修息游皆為危事也詩曰君子信盗亂是用暴盗言孔甘亂是用餤此言信其剝我者甘而説之則敗徳䘮功為有禍亂也上曰引兌者為功于講習徴益于友朋
<pb:KR1a0111_WYG_006-8a>¶
則徳引日新業引日富生惡可已為悦之成詩曰自今以始歳其有君子有榖貽孫子于胥樂兮此言以𫝊道延善爲悦者也故曰麗澤兌君子以朋友講習昔者文王功其四友著于彖曰兌亨利貞何言乎亨利貞也亨者嘉㑹也葢言朋友也利者暢發也葢言講也貞者恒久也葢言習也渙¶
渙亨王假有廟利涉大川利貞　初六用拯馬壯吉
<pb:KR1a0111_WYG_006-8b>¶
九二渙奔其杌悔亾　六三渙其躬无悔　六四渙其¶
羣元吉渙有丘匪夷所思　九五渙汗其大號渙王居¶
无咎　上九渙其血去逖出无咎¶
象曰風行水上渙先王以享于帝立廟¶
儀曰詳渙一卦知周功徳之備也亨于帝立廟者昔者先王揖譲禪受則以郊廟為始事舜典正月上日受終文祖即以其月肆類禋望而其後乃漸興禮樂刑賞之事是也征誅鼎革則以郊廟爲終
<pb:KR1a0111_WYG_006-9a>¶
事武成功成治定武偃文興乃始以其後四日祀于周廟柴望大告是也周公陳爻不言享祀仲尼觀乎彖詞紀&KR0045;功徳不爽武成之言恍然以爲盡爻所稱殆臻垂拱於是則可以享帝立廟矣何以言之也葢初曰用拯馬壯吉此言興師救亂我武維&KR0045;猶曰祇承上帝以遏亂畧一戎衣天下大定也二曰渙奔其杌悔亾机爲格拒所以制攻渙而奔之威行無敵猶曰受率其旅若林罔有敵于我
<pb:KR1a0111_WYG_006-9b>¶
師前途倒戈也三曰渙其躬无悔此言公其身于天下爲天下共主猶曰大邦畏其力小邦懐其徳華夷蠻貊罔不率俾也四曰渙其羣元吉渙有丘此言渙國小羣為天下大羣猶曰惟其士女篚厥𤣥黄用附我大邑周又曰列爵惟五分土惟三也曰匪夷所思此言無思不服猶曰萬姓悦服也五曰渙汗其大號此言𤼵號施令猶曰大告武成曰渙王居无咎此言非富天下猶曰散鹿臺之財𤼵
<pb:KR1a0111_WYG_006-10a>¶
鉅橋之粟大賚于四海也上曰渙其血去逖出无咎此言天下大順止殺銷兵釋憂逺害猶曰偃武脩文歸馬華山之陽放牛桃林之野也功徳既昭禮樂乃作事天報祖典禮行焉是故仲尼之曰享帝立廟者葢得周公之意于所不言然而周公亦猶本文王之言以立其意文王曰渙亨王假有廟仲尼之説也亦猶曰祀于周廟邦甸侯衛駿奔走執豆籩也曰利涉大川亦猶曰告于皇天后土所
<pb:KR1a0111_WYG_006-10b>¶
過名山大川也曰利貞貞正也亦猶曰有道曾孫周王𤼵將有大正于商也周公引端仲尼竟委文王非必前知揣量彼已想當然爾節¶
節亨苦節不可貞　初九不出戸庭无咎　九二不出¶
門庭凶　六三不節若則嗟若无咎　六四安節亨¶
九五甘節吉徃有尚　上六苦節貞凶悔亾¶
象曰澤上有水節君子以制數度議徳行
<pb:KR1a0111_WYG_006-11a>¶
儀曰制數度議徳行者何權物莫如數度程道莫如徳行數度設則天下不能欺以贏縮徳行立則不能以其贏縮欺天下以其數度言之其制亦猶樹表于庭以及門戸誓曰進此跬步退此跬步皆有誅也所以初方處潛既惟不出户庭為无過咎二漸趨躍又以不出門庭為有凶危陋巷曰賢投淵爲固歸賢疾固仲尼無定辭故使顔子立春秋之數禹稷執唐虞之度分庭取跡分卦取占出入
<pb:KR1a0111_WYG_006-11b>¶
吉凶謹於銖黍是故數度者所以紀量治忽損益禹顔參經伍權以應其節一節不應數度俱失出疑壯趾入懼金柅户門之牽學人所歎也故曰不節若則嗟若節有兼詞分綜器道綜乎器則歸數度綜乎道則歸徳行歸數度則生計算之言歸徳行則興名志之論所以苞中爲徳託表曰行徳白于行猶氣赤於顔要於立義著稱蔽言於節也故有道正氣完不由矜奮此曰安節為體元徳聖人
<pb:KR1a0111_WYG_006-12a>¶
之行也有志舉神出有所慕嗜此曰甘節為得利徳傑者之行也有情尊徑異務乎非嘗此曰苦節爲近貞徳畸士之行也三者異量君子議之亨悔吉凶辨乎其際矣聖人以為安則化險故曰亨甘則有功故曰徃有尚苦則多艱故曰凶由其自擇為之則亦不可悔也故曰悔亾苦節之凶非為蹈禍節立禍隨安甘之行亦有之矣惟以其情過矜離跂務為難尚以亢中行此即凶徳豈可貞乎苦
<pb:KR1a0111_WYG_006-12b>¶
節不可貞文王之議徳行也要必約情凖道約道凖中不失程量以為其功言乎徳行數度存焉爾中孚¶
中孚豚魚吉利涉大川利貞　初九虞吉有他不燕¶
九二鳴鶴在陰其子和之我有好爵吾與爾靡之　六¶
三得敵或鼔或罷或泣或歌　六四月幾望馬匹亡无咎¶
九五有孚攣如无咎　上九翰音登于天貞凶¶
象曰澤上有風中孚君子以議獄緩死
<pb:KR1a0111_WYG_006-13a>¶
儀曰議獄緩死非肆赦也罪無原理惟希小延此由仁人曲念求端設法而為之故曰議也何以議之度乎國有吉禮則不舉刑此可緩也故其爻曰虞吉或有其他饑祲灾𤯝不寧不令亦不舉刑故其爻曰有他不燕或其有子葢愆又或子訟親寃號哀可念亦將緩之故其爻曰鳴鶴在陰其子和之又或以其先承重職比于議貴覊縻不即死禮也故其爻曰我有好爵吾與爾縻之又或以軍興
<pb:KR1a0111_WYG_006-13b>¶
克敵急兵緩刑法行且止囚悲俄喜者有之故其爻曰得敵或鼓或罷或泣或歌又或以其罪雖罔赦而惡未貫盈即緩致誅不為失法也故其爻曰月幾望又或以兩造之獄其仇已忘莫為難者亦可得緩也故其爻曰馬匹亾窮乎七者多方之議也由其心誠求之曲延囚繫是乃仁術寧有愆乎故其爻曰有孚攣如无咎聖人以爲民命非細雖甚惷微當其怖死呼號聲聞極天雖法之正猶以
<pb:KR1a0111_WYG_006-14a>¶
爲厲也故其爻曰翰音登于天貞凶雞曰翰音此爲家畜分供刀爼豚魚亦然人何必不死雞與豚魚特小緩之一日生機亦為嘉福文王固嘗議之故其辭曰亨豚魚吉於凶求吉在險得夷利溥誠孚不傷其正者也故其辭曰利涉大川利貞小過¶
小過亨利貞可小事不可大事飛鳥遺之音不宜上宜¶
下大吉　初六飛鳥以凶　六二過其祖遇其妣不及
<pb:KR1a0111_WYG_006-14b>¶
其君遇其臣无咎　九三弗過防之從或戕之凶　九¶
四无咎弗過遇之徃厲必戒勿用永貞　六五密雲不¶
雨自我西郊公弋取彼在穴　上六弗遇過之飛鳥離¶
之凶是謂灾𤯝¶
象曰山下有雷小過君子以行過乎恭䘮過乎哀用過¶
乎儉¶
儀曰道有不可過亦有與其不及寧小過者行過乎恭䘮過乎哀用過乎儉是也行過乎恭何取取
<pb:KR1a0111_WYG_006-15a>¶
諸初九飛鳥以凶又取諸六二過其祖遇其妣不及其君遇其臣无咎又取諸九三弗過防之從或戕之凶又取諸九四无咎弗過遇之徃厲必戒勿用永貞䘮過乎哀何取取諸六五宻雲不雨自我西郊公弋取彼在穴用過乎儉何取取諸上六弗遇過之飛鳥離之凶是謂灾𤯝夫飛鳥慓疾猶人矜忽戾天取凶不如循牆為恭也詩曰鴥彼飛隼載飛載&KR0045;念彼不蹟載起載行此之謂也家莫尊
<pb:KR1a0111_WYG_006-15b>¶
于祖國莫尊于君不順于其祖必求遇乎其妣以謝不得于其君必求遇乎其臣以請周曲多方冀免咎戾詩曰既右烈考亦右文母又曰悉率左右以燕天子此之謂也末流多禍窞棘為權无妄之灾防之寧過莫之防則戕之者至矣詩曰哀我填寡宜岸宜獄握粟出卜自何能榖此之謂也其曰无咎自恃无過也其曰弗過遇之弗肯深計待物也如此徃必有凶能勿戒乎永貞剛徳也猶憂忤
<pb:KR1a0111_WYG_006-16a>¶
物而不敢用之故以為恭之過詩曰不敢暴虎不敢馮河人知其一莫知其他此之謂也四者皆行之過乎恭也若夫宻雲聚隂西郊悲暮人亡在穴欲弋取之望死者生其情孔哀詩曰臨其穴惴惴其慄如可贖兮人百其身此之謂也是為䘮過乎哀也曰弗遇者猶曰我辰安在曰過之者猶曰昊天太憮灾𤯝之至若降自天故曰飛鳥離凶灾𤯝者歳凶也禮歳大祲詔殺邦用天子素服無樂食
<pb:KR1a0111_WYG_006-16b>¶
不兼味臺榭不塗廷道不除百官布而不列鬼神禱而不祀省約之至詩曰牂羊在首三星在羀人可以食鮮可以飽此之謂也是爲用過乎儉也周公陳爻之意如此何所取之取諸彖曰小過亨利貞可小事不可大事飛鳥遺之音不宜上宜下大吉此言雖過而通賴其道正明乎其非諂交滅性出納之吝過小不大如鳥小音遺下不上也鳥音亦有過關關敬應恭也嗸嗸急呼哀也嘵嘵荼租
<pb:KR1a0111_WYG_006-17a>¶
儉也以恭哀儉為過過不必無君子以其小過為其大美故曰大吉也既濟¶
既濟亨小利貞初吉終亂　初九曳其輪濡其尾无咎¶
六二婦䘮其茀勿逐七日得九三髙宗伐鬼方三¶
年克之小人勿用　六四繻有衣袽終日戒　九五東¶
隣殺牛不如西隣之禴祭實受其福　上六濡其首厲¶
象曰水在火上既濟君子以思患而豫防之
<pb:KR1a0111_WYG_006-17b>¶
儀曰思患預防者人狃形見救已然狃形見則不思救已然曰禦不曰防也患由思出防以豫名孔子讀詩於䲭鴞歎周公之善防傳易於既濟發周公之知患牖户衣袽惟周公尊思貴豫也葢初曰曳其輪濡其尾无咎當輪繫柅未形濡患思初不量必當有濡急起曳之猶濡其尾以濡未深故幸无咎茍不曳輪濡不止尾也二曰婦䘮其茀勿逐七日得茀之未䘮患在䘮茀茀之既䘮患在逐茀
<pb:KR1a0111_WYG_006-18a>¶
思逐必益䘮亡羊補牢勿逐謀救以七日之力謹微守内非必還䘮七日以徃更不䘮茀是即為得于前茀晚于後茀豫也三曰髙宗伐鬼方三年克之小人勿用鬼方著患也小人幽患也鬼方徃患也小人來患也克敵勿喜長亂宜思是故髙宗慎思也恭黙思道即得良弼恭黙思患即勿用小人終髙宗之世無有小人者豫防小人也四曰繻有衣袽終日戒繻繒采也春秋紀履繻字帛則知繻
<pb:KR1a0111_WYG_006-18b>¶
是帛也袽枲緼衣袽猶曰緼袍有繻于是有衣因以納袽設或無繻何由有衣袽于何附如此寒患總至能不深思終日戒者桑蠶織績以窮嵗之力豫三冬之計也五曰東隣殺牛不如西隣之禴祭實受其福椎牛侈饗言志得也薄物致虔言謹約也侈饗有患䖍祀得福故曰禍生于得意福生于謹約訟後飲食祭先于福東隣不思西隣能豫也上曰濡其首厲勢極于上濡極于首反是不思防
<pb:KR1a0111_WYG_006-19a>¶
之何及是則其智不如初也不曳得濡不防之尾以及于首不豫必困宜其厲也是故濟之曰既者危詞也以亨之小易禍之大必在此矣利貞者貴乎謹思固防也初吉終亂甚既于未之詞也甚既于未何也未有豫既無豫也未濟¶
未濟亨小狐汔濟濡其尾无攸利　初六濡其尾吝¶
九二曳其輪貞吉　六三未濟征凶利涉大川　九四
<pb:KR1a0111_WYG_006-19b>¶
貞吉悔亡震用伐鬼方三年有賞于大國　六五貞吉¶
无悔君子之光有孚吉　上九有孚于飲酒无咎濡其¶
首有孚失是¶
象曰火在水上未濟君子以慎辨物居方¶
儀曰慎辨物居方者言為物立辨不亂其居也未濟終事聖人以此明爻材而序卦位以上應乾乾之于未濟首尾也未濟曰辨物居方猶乾曰自強不息自強不息循次而上故始于潛進則見又進
<pb:KR1a0111_WYG_006-20a>¶
則惕又進則躍淵又進則在天天極悔亢終于无首辨物居方畫界而處故始于濡進則曳又進則涉又進則伐國又進則光孚光極歡飲終于濡首今夫初也者始見端者也其為物也處卑仰上為尾其方下濕為濡於人性為吝二漸通物其物利用志逺為輪其方隅僻牽拘多慎為曳於人為貞於世事為吉三世所倚其爲物也果敢好進為征為渉其方四逹為大川其於人事為兼凶利四圖
<pb:KR1a0111_WYG_006-20b>¶
大履盛其物正而喜樂威而美逹於人事為貞吉為悔亡於治國為勝兵為慶賞其方廣麗為大國其應為鬼方五位乎中其物嚴岸備乎健順於人為君子為貞人為吉士其方顯白為光為无悔上時已過其物處尊至極為首其方曠閒人多無事相聚為娛為飲酒謹者得孚蕩者得濡是故未濟之為物甚辨而其方不易也比義求之濡由䧟水比潛淵輪不免曳比見不離田渉險比終日惕震
<pb:KR1a0111_WYG_006-21a>¶
用撻伐比躍淵君子之光比飛龍大人失孚比亢悔濡首比无首故曰乾未濟首尾也乾由地之下以至于天未濟由未有濟以至于濟自未濟推而前之極于乾之上為首自乾引而後之極于未濟之初為尾故乾用言首未初曰尾乾首歸无則不見首未尾歸濡則不見尾六十四卦如環無端是故乾龍而未濟狐也天獸之大莫如龍地獸之小莫如狐龍在天忌見首狐渉冰忌濟尾龍見首則
<pb:KR1a0111_WYG_006-21b>¶
定為龍狐濟尾則定為狐龍不能為狐狐不能為龍皆非易之徳也故曰小狐汔濟濡其尾无攸利未濟而濡尾未成尾不必不為首汔濟而濡尾已成尾終于尾而已又何利乎是故辨狐之物而居未濟之方宜于爻初為尾不宜于成卦為濟狐尾宜濡而濟不宜濟而濡也¶
兒易内儀以卷六
